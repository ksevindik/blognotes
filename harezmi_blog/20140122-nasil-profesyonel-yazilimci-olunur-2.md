# Nasıl Profesyonel Yazılımcı Olunur ? – 2

Yazar: Murat Öksüzer

Herkese merhabalar!

Profesyonel yazılımcı olma yolunda tavsiyeleri konu edindiğimiz yazı dizimize devam ediyoruz. Birinci bölüme 
[buradan](http://blog.harezmi.com.tr/nasil-profesyonel-yazilimci-olunur) ulaşabilirsiniz.

### 8 – Kalite Kontrole Hata Bırakmayın
Kalite kontrolcüyü testçi olarak kullanmayın. QA aşamasına gelen kodda onlarca bug bulunmamalı. Tek tük gözden kaçanlar 
olabilir fakat koca bir liste dolusu bug, bir şeylerin ters gittiğine işarettir.

### 9 – Birbirinizin Yerini Doldurabilir Olun
Yazılım işi takım oyunudur. Takımdan biri eksildiğinde oyun durmamalıdır. Diğer elemanlar eksiğin yerini mümkün olduğunca 
doldurabilmelidir. Bu nedenle takım arkadaşlarınızın ne iş yaptığından haberdar olun. Kodlarına göz atın. Hatta belli 
aralıklarla beraber çalışın. `Pair programming` bir yöntem olarak kullanılabilir. Amacımız, takımdan biri herhangi bir 
nedenle eksildiğinde işin kaldığı yerden devam ettirilebilmesidir.

### 10 – Dürüst Tahminler Yapın
İşin ne kadar zaman alacağı tahminlerini yapmak kolay değildir. Bu nedenle “3 hafta” gibi kesin ifadeler yerine değişik 
ihtimaller ve bu ihtimallerin olasılık yüzdesi bilgisinin verilmesi daha uygundur. Mesela, “İyi ihtimalle 2 veya 3 hafta 
sürebilir. Düşük bir ihtimalle 1 haftada bitirme durumumuz da var.” gibi bir ifade kullanılabilir. Zaman içerisinde 
gelişen olaylara göre de tahmininizi güncelleyebilirsiniz.

### 11 – “Hayır” Demesini Öğrenin
Profesyonelliğin getirdiği sorumluluklardan biri de “hayır” diyebilmektir. İnandığınız sürece “evet” demek tabii ki iyidir, 
fakat yeri geldiğinde “hayır” diyebilecek tek kişi olduğunuzu unutmayın.

### 12 – Tekrar Eden İşleri Otomatize Edin
İşlemlerin otomatik araçlarla yapılması. Programcıları muhatap alan bir yazıda bundan bahsedilmesi absürt kaçabilir belki 
ama hatırlatmakta fayda var. Projeyi build etme, testleri çalıştırma, vs. gibi tekrarlanan işler için araçlarımız dururken 
bunları bir adam pahasına yapmayın.

### 13 – Kendinizi Sürekli Geliştirin
Bir doktor veya avukat nasıl mesleki yaşamı boyunca öğrenmeye devam ediyorsa bir yazılımcı da öyle olmalıdır. Her gün yeni 
bir dil, framework, kütüphane ortaya çıkıyor. Bunların her birine en azından dokunmuş olun. Yeni bir teknik geliştiğinde 
bunun farkında olun. Bu arada bu işleri mesai saatleri dışında yapmanız gerektiğini unutmayın.

### 14 – Ekibinize Yeni Katılanlara Yol Gösterin
Yeni gelen arkadaşlarınıza deneyimlerinizi aktarın. İşlerin nasıl yürüdüğünü anlatın, `pair programming` yapın. Böylece 
sizin yapmış olduğunuz hataları tekrarlamayacaklarından emin olun.

Yazılım uzmanı olma gibi bir emeliniz varsa bu tavsiyeleri göz önünde bulundurmanızı öneririm. Ciddi manada benzerlerinizden 
sıyrılmanızı sağlayabilirler. Gelecek paylaşımda buluşmak üzere...
