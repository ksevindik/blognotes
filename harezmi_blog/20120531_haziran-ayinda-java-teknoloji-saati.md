# Haziran Ayında Java Teknoloji Saati

# Java Teknoloji Saati

15 Haziran Cuma günü ODTÜ Teknokent İkizler Konferans Salonu’nda düzenlenecek olan **Java Teknoloji Saati**’ne davetlisiniz.
Ücretsiz olarak düzenlenen etkinliğimize katılmak için `info@harezmi.com.tr` adresine bir e-posta göndermeniz yeterlidir. 
Bu etkinliğimizde yer alacak konu ve konuşmacılar:

## Apache Directory Server, LDAP ve Dizin Servisleri

Bu sunumda genel olarak dizin servislerinin kurumsal çatı altında kullanımları ve faydaları üzerinde durularak, hangi 
durumlarda ilişkisel veritabanlarına kıyasla daha verimli çözümler üretilebileceği hakkında konuşulacaktır. Dizin 
servislerinin performansı, replikasyonu gibi konulara da değinilerek dizin servislerini ilişkisel veri tabanlarından ayrı 
kılan temel özelliklerden bahsedilecektir. Sunum, **Apache Directory Server**’ın tasarımı, geliştirilmesi ve çözdüğü 
problemlerin konuşulması ile tamamlanacaktır.

**Konuşmacı:** Alex Karasulu – Apache Software Foundation

Alex Karasulu, internet güvenlik protokolleri ve kurumsal kimlik yönetimi konularında on yılı aşkın bir süredir gösterdiği
inovatif çalışmalarla global ölçekte tanınan bir araştırmacı ve IT profesyonelidir. Aralarında **Apache Directory Server**’ın
da bulunduğu pek çok açık kaynak kodlu projenin kuruculuğunu yapmış ve ASF’ye kazandırılmasında önemli rol oynamıştır. 
**Apache Software Foundation**’ın ilk üyelerinden ve yöneticilerinden olan Alex Karasulu, açık kaynak kod dünyasının da 
yakından tanıdığı bir isimdir.

## Sunucu Tabanlı Uygulamalarda Java Performans Yönetimi

Bu sunumda kurumsal uygulama geliştirmenin kadim tartışma konularından birisi olan performans yönetimi konusu ele 
alınacaktır. İlk çıktığından bu yana **Java programlama dili** ve genel anlamda **Java platformu** ile ilgili olarak 
hararetli tartışmalar doğuran performans yönetiminin, özellikle de sunucu tabanlı Java uygulamalarının performansının
gözlemlenmesi, değerlendirilmesi ve iyileştirilmesine yönelik çözüm önerilerinin tartışılacağı bir sunum olacaktır.

Sunum boyunca:
- Uygulama performansını etkileyen noktalar,
- İşletim sistemi ve kernel düzeyinde performans ayarları,
- VMware altında çıkan performans sorunları ve çözümleri,
- Loglama ve cache işlemleri ile ilgili gözlemler,
- Profiling gibi konular üzerinde durulacaktır.

Sunumun devamında performans yönetimi ile ilgili açık kaynak kodlu ve ticari uygulamalardan da bahsedilecektir.

**Konuşmacı:** Yusuf Kürşat Tuncel – Kron Telekomünikasyon

1997 ODTÜ Bilgisayar Mühendisliği mezunu olan Yusuf Kürşat Tuncel, yaptığı çalışmalar ve girişimler ile internet 
teknolojileri alanında Türkiye’nin öncü kimliklerindendir. Çalışmalarını 2004 yılından bu yana telekomünikasyon sektöründe
sunucu tabanlı Java uygulamaları üzerinde yoğunlaştırmıştır. Uzun süre **Alcatel-Lucent**’te çalıştıktan sonra görev aldığı
**Kron Telekomünikasyon**’da 2008 yılından bu yana CTO olarak çalışmalarına devam etmektedir.

## Etkinlik Programı

**14:00 - 14:05** – Açılış  
**14:05 - 15:20** – Apache Directory Server, LDAP ve Dizin Servisleri (Alex Karasulu)  
**15:20 - 15:45** – Çay, Kahve ve Sohbet Arası  
**15:45 - 17:00** – Sunucu Tabanlı Uygulamalarda Java Performans Yönetimi (Yusuf Kürşat Tuncel)

## Tarih / Yer

**15 Haziran 2012 Cuma** / ODTÜ Teknokent İkizler Konferans Salonu

### Kayıt İçin
`info@harezmi.com.tr`
