# Nisan Ayında Java Teknoloji Saati

6 Nisan Cuma günü ODTÜ Teknokent İkizler Konferans Salonu’nda ikincisi düzenlenecek olan ücretsiz 
**Java Teknoloji Saati**’ne davetlisiniz. Etkinliğe katılmak için `info@harezmi.com.tr` adresine bir e-posta göndermeniz 
yeterlidir. Bu etkinliğimizde yer alacak konular:

### Açık Kaynak Arama Teknolojileri: Lucene, Solr ve Nutch
**Konuşmacı:** Gönenç Ercan – Mantis Yazılım ve Danışmanlık Ltd. Şti.

Metin arama, birçok uygulamada kullanıcıların ihtiyacı olan bilgiye hızlı biçimde ulaşmasını sağlaması açısından önemli
bir yer tutmaktadır. Amaç, kullanıcının bilgiye yapısal, yarı-yapısal veya tamamen serbest metin alanları üstünden anahtar 
kelimeler aracılığıyla hızla ulaşmasıdır. Bu sunumda metin aramanın nasıl gerçekleştirildiğinden bahsedilecek, teorik 
bilginin açık kaynak projeler aracılığıyla nasıl en az maliyetle başarılı yazılım bileşenlerine dönüştürülebileceği 
üzerinde durulacaktır. Popüler **Apache Lucene** kütüphanesi aracılığıyla bir verinin nasıl aranabilir hale getirilebildiği
anlatılacaktır. Lucene’in kurumsal yazılım mimarilerinde esnek bir yapıda kullanımı tartışılacak ve olası sorun ve 
ihtiyaçlar tespit edilecektir. Bu sorun ve ihtiyaçlara çözüm olarak **Apache SolR** tanıtılacaktır. Son olarak aramaya 
açılacak veriye ulaşma ve işleme yöntemleri konuşulacak, web sayfalarının çekilmesi ve işlenmesinde **Hadoop Map-Reduce**
mimarisinde yazılmış **Nutch Web örümceği**nin genel olarak kullanımından bahsedilecektir.

### MVC, MVP ve Mediator Örüntüleri ile TDD Tecrübeleri
**Konuşmacı:** Kenan Sevindik – Harezmi Bilişim Çözümleri

GUI içeren uygulamalarda kodlamaya nereden başlamalıyız? Yazılım bileşenleri arasındaki iletişim nasıl olmalıdır? Bu tür 
uygulamalarda **TDD** pratiğini kolay ve sürekli uygulayabilmek için uygulama mimarimizi ne şekilde bina etmeliyiz? 
Sunum genelinde bu ve benzer sorulara kurumsal uygulama geliştirme tecrübeleri etrafında cevaplar aranacak, **MVC** ve 
**MVP** örüntülerinin çıkış süreçleri, aralarındaki ilişkiler ve birbirlerinden farkları incelenecektir. Kullanıcı 
senaryolarına odaklanarak ve TDD uygulayarak yürütülen uygulama geliştirme faaliyetleri için pratik önerilerde 
bulunulacaktır. Son zamanlarda **GWT**, **Wicket** ve **Vaadin** gibi **RIA** çözümleri ile popüler hale gelen 
**Mediator örüntüsü** etrafında yazılım bileşenlerinin birbirleri ile etkin biçimde iletişim kurmaları ve Mediator 
örüntüsünün GUI bileşenlerini yeniden kullanılabilir biçimde geliştirmedeki önemi üzerinde durulacaktır.

---

### Etkinlik Programı
- **14:00 : 14:05** – Açılış
- **14:05 : 15:20** – Açık Kaynak Arama Teknolojileri: Lucene, Solr ve Nutch
- **15:20 : 15:45** – Çay, Kahve ve Sohbet Arası
- **15:45 : 17:00** – MVC, MVP ve Mediator Örüntüleri ile TDD Tecrübeleri

---

### Tarih / Yer
**6 Nisan 2012 Cuma** / ODTÜ Teknokent İkizler Konferans Salonu

**Kayıt İçin:** `info@harezmi.com.tr`
